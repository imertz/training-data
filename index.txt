Κείμενο Απόφασης
ΠΡΩΤΟΔΙΚΕΙΟ ΠΕΙΡΑΙΩΣ

ΔΙΑΔΙΚΑΣΙΑ ΠΕΡΙΟΥΣΙΑΚΩΝ-ΜΙΣΘΩΤΙΚΩΝ ΔΙΑΦΟΡΩΝ

ΑΡΙΘΜΟΣ ΑΠΟΦΑΣΗΣ 757/2020

ΤΟ ΜΟΝΟΜΕΛΕΣ ΠΡΩΤΟΔΙΚΕΙΟ ΠΕΙΡΑΙΑ

Συγκροτήθηκε από τη Δικαστή Γεωργία Παλιανιώτη, Πρωτοδίκη, η οποία ορίστηκε από το Τριμελές Συμβούλιο Διεύθυνσης του Πρωτοδικείου, και τη Γραμματέα Ελένη Δαβράδου.

Συνεδρίασε δημόσια στο ακροατήριό του στις , για να δικάσει την υπόθεση μεταξύ:

ΤΩΝ ΕΝΑΓΟΝΤΩΝ : 1) , κατοίκου , Αττικής, οδός , αρ. , με ΑΦΜ , 2) , του , κατοίκου , Αττικής, οδός , αρ. , με ΑΦΜ , 3) , του , κατοίκου , Αττικής, οδός , αρ. , με ΑΦΜ , 4) , του , κατοίκου , Αττικής, οδός , αρ. , με ΑΦΜ , 5) , του , κατοίκου , Αττικής, οδός , αρ. , με ΑΦΜ , 6) , του , κατοίκου , με ΑΦΜ , 7) , του , κατοίκου , οδός , αρ. , με ΑΦΜ , 8) , του , κατοίκου , Αττικής, οδός , αρ. , με ΑΦΜ ,, 9) , του , κατοίκου , Αττικής, οδός , αρ. , με ΑΦΜ , οι οποίοι εκπροσωπήθηκαν άπαντες από τον πληρεξούσιο δικηγόρο τους Ιωάννη Τσανισκίδη, (ΑΜ ΔΣΑ 27629).

ΤΗΣ ΕΝΑΓΟΜΕΝΗΣ: Ανώνυμης Εταιρίας με την επωνυμία « , Ανώνυμος Εμπορική Εταιρία, η οποία εδρεύει στον Πειραιά Αττικής, οδός , αρ. , και εκπροσωπείται νόμιμα, η οποία δεν παραστάθηκε και δεν εκπροσωπήθηκε από πληρεξούσιο δικηγόρο.

Οι ενάγοντες ζητούν να γίνει δεκτή η από , αγωγή τους, η οποία κατατέθηκε στη γραμματεία του Δικαστηρίου αυτού με αριθμό , προσδιορίσθηκε να συζητηθεί αρχικά κατά τη δικάσιμο, που αναφέρεται στην αρχή της παρούσας απόφασης και γράφτηκε στο πινάκιο (με α/α 24).

Κατά τη συζήτηση της υπόθεσης ο πληρεξούσιος δικηγόρος των εναγόντων ανέπτυξε τους ισχυρισμούς του και ζήτησε να γίνουν δεκτά όσα αναφέρονται στα πρακτικά και τις προτάσεις του.

ΑΦΟΥ ΜΕΛΕΤΗΣΕ ΤΗ ΔΙΚΟΓΡΑΦΙΑ

ΣΚΕΦΤΗΚΕ ΣΥΜΦΩΝΑ ΜΕ ΤΟ ΝΟΜΟ

Κατά το άρθρο 597 παρ. 1 εδ. α` του ΑΚ, αν ο μισθωτής καθυστερεί το μίσθωμα ολικά ή μερικά, ο εκμισθωτής δικαιούται να καταγγείλει τη μίσθωση, τουλάχιστον πριν από ένα μήνα, αν πρόκειται για μίσθωση που η διάρκεια της συμφωνήθηκε για ένα χρόνο ή περισσότερο και πριν από δέκα μέρες στις άλλες μισθώσεις. Κατά την κρατούσα και ορθή άποψη απαιτείται και εδώ, όχι απλή, αλλά υπαίτια καθυστέρηση, δηλαδή υπερημερία του μισθωτή ως προς την καταβολή του μισθώματος (ΑΚ 340 επ.), η οποία, αν το μίσθωμα είναι καταβλητέο σε ορισμένη ημέρα, επέρχεται με μόνη την παρέλευση της δήλης αυτής ημέρας, κατά τον κανόνα του άρθρου 341 παρ. 1 ΑΚ (ΕφΘεσ 2466/1996 ΕλλΔνη 38.914 και ΕφΠειρ 883/1988 Ελλ Δνη 30.1056 και εκεί παραπομπές). Εξάλλου, κατά το άρθρο 66 ΕισΝΚΠολΔ, που ισχύει και στις εμπορικές μισθώσεις, "αν ο μισθωτής καθυστερήσει το μίσθωμα από δυστροπία, ο εκμισθωτής έχει δικαίωμα να ζητήσει να του αποδοθεί το μίσθιο όσο διαρκεί η μίσθωση, και αν δεν την κατήγγειλε κατά το άρθρο 597 ΑΚ. Η άσκηση της αγωγής στην περίπτωση αυτή δεν ισχύει ως καταγγελία της σύμβασης". Η δυστροπία, κατά την έννοια της διατάξεως αυτής, συμπίπτει με την προαναφερόμενη υπερημερία του μισθωτή ως οφειλέτη του μισθώματος (ΕφΠειρ 883/1988 ό.π. και εκεί παραπομπές, Χαρ. Παπαδάκη, Σύστημα εμπορικών μισθώσεων, έκδ. 1997, παρ. 2950, 2951 και εκεί παραπομπές). Από τις παραπάνω διατάξεις συνάγεται ότι από το ίδιο πραγματικό γεγονός ως γενεσιουργό αίτιο, δηλ. από την υπερημερία του μισθωτή ως προς την καταβολή του μισθώματος, πηγάζουν δύο δικαιώματα του εκμισθωτή, καθένα από τα οποία κατατείνει σε διαφορετικό σκοπό και συνεπάγεται διαφορετικά έννομα αποτελέσματα, αφού πράγματι η καταγγελία της μίσθωσης κατά το άρθρο 597 ΑΚ επιφέρει την άρση της μισθωτικής σχέσης για το μέλλον (ΑΚ 587 εδ. α`), ενώ το ιδιότυπο δικαίωμα από το άρθρο 66 του ΕισΝΚΠολΔ κατευθύνεται απλώς στην απόδοση του μισθίου, χωρίς η άσκηση της να επιφέρει τη λύση της μίσθωσης, η οποία, στην περίπτωση αυτή, επέρχεται μόνο με την απόδοση του μισθίου, είτε εκούσια είτε με την αναγκαστική εκτέλεση της οικείας δικαστικής απόφασης. Πρόκειται λοιπόν για δικαιώματα τα οποία συρρέουν διαζευκτικά και επομένως, ενόψει του άρθρου 306 ΑΚ, που εφαρμόζεται και στην ενλόγω περίπτωση διαζευκτικής συρροής, η επιλογή του ενός αποκλείει την άσκηση του άλλου, χωρίς δυνατότητα μεταβολής γνώμης (ΕφΠειρ 883/1988 ό.π. και εκεί παραπομπές, Μπαλής, Γεν. Αρχαί, έκδ. 7η παρ. 139 αριθ. 2). Ειδικότερα, αν η μίσθωση καταγγελθεί σύμφωνα με το άρθρο 597 ΑΚ, αποκλείεται η εφαρμογή του άρθρου 66 του ΕισΝΚΠολΔ (ΕφΠειρ 883/1988 ό.π. και εκεί παραπομπές και ΕφΑθ 8292/1995 Ελλ Δνη 38.1657, που δέχεται δυνατότητα επικουρικής σώρευσης των δύο αγωγών). Αποτελεί δε ζήτημα εκτίμησης του δικογράφου της αγωγής το αν η απόδοση του μισθίου για καθυστέρηση του μισθώματος στηρίζεται στην πρώτη ή τη δεύτερη από τις πιο πάνω διατάξεις, είναι δε αδιάφορη για την ορθή θεμελίωση της αγωγής η χρησιμοποίηση από τον ενάγοντα του όρου "υπερημερία" ή "δυστροπία", αν δε αναφέρεται σ` αυτήν ότι καταγγέλλεται η σύμβαση, η αγωγή αναμφίβολα στηρίζεται στο άρθρο 597 ΑΚ (ΕφΘεσ 2466/1996 ό.π.).

Σύμφωνα με το άρθρο 271 του Κ.Πολ.Δ., όπως ισχύει μετά το ν. 4335/2015 «1. Αν ο εναγόμενος δεν λάβει μέρος κανονικά στη δίκη, το δικαστήριο εξετάζει αυτεπαγγέλτως, αν η αγωγή και η κλήση για συζήτηση επιδόθηκαν σε αυτόν νόμιμα και εμπρόθεσμα. 2. Αν η αγωγή και η κλήση για συζήτηση επιδόθηκαν νόμιμα και εμπρόθεσμα, η υπόθεση συζητείται ερήμην του εναγομένου 3. Στην περίπτωση ερημοδικίας του εναγομένου, οι περιεχόμενοι στην αγωγή πραγματικοί ισχυρισμοί του ενάγοντος θεωρούνται ομολογημένοι, εκτός αν πρόκειται για γεγονότα για τα οποία δεν επιτρέπεται ομολογία, και η αγωγή γίνεται δεκτή, εφόσον κρίνεται νομικά βάσιμη και δεν υπάρχει ένσταση που εξετάζεται αυτεπαγγέλτως». Περαιτέρω στο άρθρο 591 παρ. 1 εδ. α του Κ.Πολ.Δ. ορίζεται ότι τα άρθρα 1 έως 590 εφαρμόζονται και στις ειδικές διαδικασίες, εκτός αν αντιβαίνουν προς τις ειδικές διατάξεις των διαδικασιών αυτών. Από την επισκόπηση των διατάξεων για τις μισθωτικές διαφορές προκύπτει ότι σε αυτές δεν υπάρχει ειδική ρύθμιση για την ερημοδικία των διαδίκων και συνεπώς οι ανωτέρω διατάξεις του άρθρου 271 του Κ.Πολ.Δ. για την ερημοδικία του εναγομένου εφαρμόζονται και στις μισθωτικές διαφορές.

Στην προκειμένη περίπτωση από την υπ' αριθ. , έκθεση επίδοσης του δικαστικού επιμελητή στο Εφετείο Αθηνών , την οποία οι ενάγοντες επικαλούνται και προσκομίζουν νόμιμα, προκύπτει ότι ακριβές επικυρωμένο αντίγραφο της υπό κρίση αγωγής, με πράξη ορισμού δικασίμου και κλήση προς συζήτηση για την παραπάνω δικάσιμο επιδόθηκε νόμιμα και εμπρόθεσμα στην εναγόμενη (άρθρα 126 γ, 129 KΠολΔ και 591 παρ. 1 εδ. α του Κ.Πολ.Δ.). Επομένως η εναγόμενη, που δεν παραστάθηκε κατά τη δικάσιμο της , κατά την οποία η υπόθεση εκφωνήθηκε από τη σειρά του οικείου πινακίου, πρέπει να δικασθεί ερήμην, οι δε περιεχόμενοι στην αγωγή πραγματικοί ισχυρισμοί των εναγόντων πρέπει να θεωρηθούν ομολογημένοι, εκτός αν κριθεί ότι πρόκειται για γεγονότα για τα οποία δεν επιτρέπεται ομολογία, και η αγωγή θα πρέπει να γίνει δεκτή, εφόσον κριθεί ότι είναι βάσιμη από νομική άποψη και δεν υπάρχει ένσταση εξεταζόμενη αυτεπαγγέλτως (άρθρο 271 παρ. 3 του Κ.Πολ.Δ., ως ισχύει μετά το ν.4335/2015, σε συνδυασμό με το άρθρο 591 παρ. 1 εδ. α του Κ.Πολ.Δ.), σύμφωνα με τα εκτιθέμενα στη νομική σκέψη της παρούσας απόφασης.

Οι ενάγοντες εκθέτουν, με την υπό κρίση αγωγή τους, ότι με το από , ιδιωτικό συμφωνητικό μίσθωσης οι πρώτος και δεύτερος των εναγόντων καθώς και ο , εκμίσθωσαν κατά ποσοστό 7/21 ο καθένας μια ισόγεια αποθήκη εμβαδού 454 τμ που βρίσκεται στον , Αττικής, στην οδό αρ, , στην εναγομένη, προκειμένου να χρησιμοποιηθεί ως αποθήκη εμπορίας χαλκού ορείχαλκου, αλουμινίου, ηλεκτροδίων και λοιπών συναφών υλικών. Ότι μετά τον επισυμβάντα θάνατο του ,οι λοιποί ενάγοντες ήτοι οι τρίτη έως και ένατος των εναγόντων, διαδέχθηκαν ως προς τη μίσθωση τον παραπάνω αρχικό εκμισθωτή κατά ποσοστό 1/24 ο καθένας από αυτούς δυνάμει της , αποδοχής κληρονομιάς ενώπιον της συμβολαιογράφου Αθηνών ,. Ότι η διάρκεια της μίσθωσης ορίστηκε αρχικά τριετής με μηνιαίο μίσθωμα για το πρώτο μισθωτικό έτος ύψος 1.672,78 ?, πλέον τέλους χαρτοσήμου 3,6 % καταβλητέο την πρώτη ημέρα εκάστου ημερολογιακού μηνός. Ότι μετά την πάροδο της συμφωνημένης τριετούς διάρκειας παρατάθηκε επʼ αόριστον η μίσθωση και το μηνιαίο μίσθωμα είχε διαμορφωθεί στο ποσό των 2.434,50 ?. Ότι από το 2009 η εναγόμενη υπήρξε ασυνεπής στην καταβολή μισθωμάτων ενώ το 2012 συμφωνήθηκε η εξόφληση των οφειλομένων με διακανονισμό καθώς και η μείωση του μισθώματος στο τελικό ποσό των 730,40 ?, το οποίο εξακολουθεί να ισχύει και σήμερα. Ότι η εναγόμενη αν και έκανε ανενόχλητη χρήση του μισθίου δεν τους κατέβαλε το μίσθωμα των μηνών Οκτωβρίου έως Δεκεμβρίου του 2016, Ιανουαρίου έως και Δεκεμβρίου 2017, Ιανουαρίου έως και Δεκεμβρίου του 2018 και Ιανουαρίου έως και Ιουλίου 2019 συνολικού ύψους 705Χ34 μήνες 23.970 ? μαζί με το τέλος χαρτοσήμου 25,40Χ34 = 863,60 ? ήτοι συνολικά τους οφείλει το ποσό των 23.970+863,60= 24.833,60 ?. Ότι καταγγέλλουν με την παρούσα αγωγή τη μίσθωση αυτή λόγω μη καταβολής των ανωτέρω μισθωμάτων. Κατόπιν των ανωτέρω διά της αγωγής τους οι ενάγοντες ζητούν να υποχρεωθεί με απόφαση που θα κηρυχθεί προσωρινά εκτελεστή να υποχρεωθεί η εναγόμενη και κάθε τρίτος που έλκει από αυτήν δικαιώματα να τους αποδώσει τη χρήση του ανωτέρω μισθίου ακινήτου λόγω καταγγελίας επειδή η εναγόμενη δεν καταβάλλει τα οφειλόμενα μισθώματα, να υποχρεωθεί η εναγόμενη να τους καταβάλει κατά το αναλογούν στον καθένα ποσοστό το ποσό των 24.833,60 ? με το νόμιμο τόκο υπερημερίας από την 1η ημέρα καθε καθυστερούμενου μήνα μέχρι εξοφλήσεως, καθώς και να επιβληθούν τα δικαστικά έξοδά τους σε βάρος της εναγομένης. Με το περιεχόμενο αυτό η υπό κρίση αγωγή παραδεκτά εισάγεται για να συζητηθεί ενώπιον του Δικαστηρίου αυτού, το οποίο είναι καθʼ ύλην και κατά τόπον αρμόδιο (άρθρα 14 παρ. 1β, 16 αριθ. 1 και 29 παρ. 1 του Κ.Πολ.Δ.), κατά την ειδική διαδικασία των περιουσιακών-μισθωτικών διαφορών, και είναι νόμιμη, γιατί στηρίζεται στις διατάξεις των άρθρων 361, 574, 595, 599, 601, 341 και 345 του Α.Κ., 44 του π.δ.34/1995, 176, 907 και 910 αριθ. 1 του Κ.Πολ.Δ. Επομένως η αγωγή, που κρίθηκε νόμιμη, πρέπει να ερευνηθεί περαιτέρω για να κριθεί και ως προς την ουσιαστική βασιμότητά της, δεδομένου ότι καταβλήθηκε το αναλογούν τέλος δικαστικού ενσήμου (βλ. κωδ. ηλ. παραβόλου , με την από , εντολή πληρωμής της Τράπεζας Πειραιώς).

Περαιτέρω και σύμφωνα με όσα αναφέρονται στις προηγηθείσες νομικές σκέψεις, συνεπεία της ερημοδικίας της εναγομένης οι περιεχόμενοι στην αγωγή πραγματικοί ισχυρισμοί των εναγόντων πρέπει να θεωρηθούν ομολογημένοι, αφού δεν πρόκειται για γεγονότα για τα οποία δεν επιτρέπεται ομολογία. Συνεπώς, δεδομένου ότι δεν υπάρχει και ένσταση εξεταζόμενη αυτεπαγγέλτως, πρέπει η υπό κρίση αγωγή, να γίνει δεκτή ως βάσιμη στο σύνολό της και για την απόδοση του επιδίκου μισθίου ακινήτου λόγω καταγγελίας της ανωτέρω σύμβασης μίσθωσης και να υποχρεωθεί η εναγόμενη να καταβάλει στους ενάγοντες κατά το ποσοστό τους το συνολικό ποσό των 24.833.60 ?, που αφορά μισθώματα χρονικού διαστήματος των μηνών Οκτωβρίου 2016 έως και Ιουλίου 2019 (ήτοι 34 μηνών Χ 730,40 ?), και πιο συγκεκριμένα κατά ποσοστό 7/21 σε καθένα από τους πρώτο και δεύτερο των εναγόντων και ποσοστό 1/21 σε καθένα από τους τρίτη έως και ένατο των εναγόντων όλα τα ανωτέρω ποσά με το νόμιμο τόκο υπερημερίας από την 1η ημέρα καθε καθυστερούμενου μήνα μέχρι την πλήρη εξόφληση και να υποχρεωθεί η εναγόμενη και κάθε τρίτη που έλκει δικαιώματα από αυτήν ή κατέχει το επίδικο μίσθιο ακίνητο γιʼ αυτήν να αποδώσει στους ενάγοντες τη χρήση του εν λόγω μισθίου ακινήτου, ήτοι μιας ισόγειας αποθήκης εμβαδού 454 τμ που βρίσκεται στον , Αττικής, στην οδό , αρ, ,. Το παρεπόμενο αίτημα περί κήρυξης της απόφασης προσωρινά εκτελεστής πρέπει να γίνει δεκτό ως βάσιμο κατʼ ουσίαν, γιατί τα επιδικασθέντα ποσά αφορούν μισθώματα (άρθρα 907, 908 παρ. 1 εδ. α και 910 αριθ. 2 του Κ.Πολ.Δ.). Τα δικαστικά έξοδα των εναγόντων θα επιβληθούν σε βάρος της εναγομένης λόγω της ήττας της τελευταίας (άρθρα 176 εδ. α, 191 παρ. 2 και 591 παρ. 1 εδ. α του Κ.Πολ.Δ.), όπως ειδικότερα ορίζεται στο διατακτικό της παρούσας απόφασης. Τέλος, για την περίπτωση άσκησης ανακοπής ερημοδικίας πρέπει να ορισθεί το νόμιμο παράβολο (άρθρα 501, 502 παρ. 1, 505 παρ. 2 και 591 παρ. 1 εδ. α του Κ.Πολ.Δ.), όπως ειδικότερα ορίζεται στο διατακτικό.

ΓΙΑ ΤΟΥΣ ΛΟΓΟΥΣ ΑΥΤΟΥΣ

ΔΙΚΑΖΕΙ ερήμην της εναγομένης.

ΟΡΙΖΕΙ το παράβολο ανακοπής ερημοδικίας στο ποσό των εκατόν πενήντα (150) ευρώ.

ΔΕΧΕΤΑΙ την αγωγή.

ΥΠΟΧΡΕΩΝΕΙ την εναγόμενη και κάθε τρίτο που έλκει δικαιώματα από αυτήν ή κατέχει το επίδικο μίσθιο ακίνητο γιʼ αυτήν να αποδώσει στην ενάγουσα τη χρήση του εν λόγω μισθίου ακινήτου, ήτοι μιας ισόγειας αποθήκης εμβαδού 454 τμ που βρίσκεται στον , Αττικής, στην οδό , αρ, ..,.

ΥΠΟΧΡΕΩΝΕΙ την εναγομένη να καταβάλει στους ενάγοντες και συγκεκριμένα κατά ποσοστό 7/21 σε καθένα από τους πρώτο και δεύτερο των εναγόντων και κατά ποσοστό 1/21 σε καθένα από τους τρίτη έως και ένατο των εναγόντων το συνολικό ποσό των είκοσι τεσσάρων χιλιάδων οκτακοσίων τριάντα τριών ευρώ και εξήντα λεπτών (24.833.60 ?), που αφορά μισθώματα χρονικού διαστήματος των μηνών Οκτωβρίου 2016 έως και Ιουλίου 2019 (ήτοι 34 μηνών Χ 730,40 ?), με το νόμιμο τόκο υπερημερίας από την 1η ημέρα καθε καθυστερούμενου μήνα μέχρι την πλήρη εξόφληση.

ΚΗΡΥΣΣΕΙ την απόφαση προσωρινά εκτελεστή.

ΕΠΙΒΑΛΛΕΙ σε βάρος της εναγομένης τα δικαστικά έξοδα των εναγόντων τα οποία ορίζει στο ποσό των χιλίων (1.000 ?) ευρώ.

Κρίθηκε, αποφασίσθηκε και δημοσιεύθηκε σε έκτακτη δημόσια συνεδρίαση στο ακροατήριό του στον Πειραιά στις ...........................2020.

Η ΔΙΚΑΣΤΗΣ Η ΓΡΑΜΜΑΤΕΑΣ
